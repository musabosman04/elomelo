[
    {
        "0": "তোমরা গান গাইতে পার? আমি একজন লোকের কথা বলব, সে একটা গান গাইতে পারত।",
        "1": "তার নাম ছিল গুপি কাইন, তার বাবার নাম ছিল কানু কাইন।",
        "2": "তার একটা মুদীর দোকান ছিল।",
        "3": "গুপি যদিও একটা বই গান জানত না, কিন্তু সেই একটা গান সে খুব ক’রেই গাইত;",
        "4": "সেটা না গেয়ে সে তিলেকও থাকতে পারত না, তার দম আটকে আসত।",
        "5": "যখন সে ঘরে ব’সে গাইত, তখন তার বাবার দোকানের খদ্দের সব ছুটে পালাত।",
        "6": "যখন সে মাঠে গিয়ে গান গাইত, তখন মাঠের যত গরু সব দড়ি ছিঁড়ে ভাগত।",
        "7": "শেষে আর তার ভয়ে তার বাবার দোকানে খদ্দেরই আসে না, রাখালেরাও মাঠে গরু নিয়ে যেতে পারে না।",
        "8": "তখন একদিন কানু কাইন তাকে এই বড় বাঁশ নিয়ে তাড়া করতে সে ছুটে মাঠে চ’লে গেল;",
        "9": "সেখানে রাখালের দল লাঠি নিয়ে আসতে বনের ভিতর গিয়ে খুব ক’রে গলা ভাঁজতে লাগল।",
        "10": "গুপিদের গ্রমের কাছেই আরেকটা গ্রামে একজন লোক থাকত, তার নাম ছিল পাঁচু পাইন।",
        "11": "পাঁচুর ছেলেটির বড্ড ঢোলক বাজাবার শখ ছিল।",
        "12": "বাজাতে বাজাতে সে বিষম ঢুলতে থাকত, আর পা নাড়ত আর চোখ পাকাত, আর দাঁত খিঁচোত, আর ভ্রূকুটি করত।"
    }
]